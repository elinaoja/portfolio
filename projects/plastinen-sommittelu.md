---
date: 2019-11-06
thumbnail: "/uploads/kipsi_projekti.jpg"
title: Plastinen sommittelu
categories:
- plastinen sommittelu
project_bg_color: ''
project_fg_color: ''

---
## Puu

Plastisen sommittelun ensimmäinen tehtävä oli rakentaa veistos opettajamme Kirsi Tapperin paikalle tuomasta tuoreesta lepästä. Veistoksen aiheeksi hän antoi "talventörröttäjä". Pohdiskelin työtä tehdessä, että veistokseni on enemmänkin "törrömaisema". Veistoksen oksamaisten törröttäjien voi hahmottaa olevan eri etäisyyksillä vaikkapa lumisessa rinteessä. Lumi hämää silmää ja vääristää etäisyyksiä; mikä oksista on lähellä ja mikä kaukana? Kolmiulotteisuus saattaa katsojasta hetkisen vaikuttaa kaksiulotteiselta.

Suhteeni puuhun ja muihin koviin materiaaleihin on tähän asti ollut melko etäinen (olen aiemmalta koulutukselta tekstiiliartesaani). Tämä tehtävä olikin äärimmäisen tärkeä minulle, sillä tartuin pitkästä aikaa puukkoon ja aloin veistämään puuta. Se tuntui hyvältä ja jotenkin merkitykselliseltä. Arvelen että syvyyttä materiaalin työstämiseen tuo alitajunta, joka tuntuisi lähtevän liikkeelle vuoleskellessa. Sama ilmiö tapahtui minulle savea työstäessä. Kolmiulotteisen luonnonmateriaalin kanssa työskentelyssä on jotain rauhoittavaa ja maadoittavaa, palauttavaa.

![](/uploads/törröttäjäkollaasi.jpg)

## Kirjaveistos

Kirjaveistoksen teko oli silkkaa askartelua minun osaltani. Joillakin ryhmäläisistä taisi lipsua taiteenkin puolelle. Ei jatkoon.

![](/uploads/paperiveistoskollaasi.jpg)

## Paperimassa

Paperimassaveistoksen aihe "eläin" tuli opettajaltamme. "Veistoprosessi" alkoi kanaverkkorungon muotoilulla. Verkkoa väännellessä huomasin rungon alkavan muotoutua joutsenen kaulan malliseksi, aihe tarkentui siis tekemisen kautta. Runko vahvistettiin liisterillä ja sanomalehtisuikaleilla, minkä jälkeen se massattiin.

![](/uploads/joutsenkollaasi1.jpg)

Pintakäsittelin työn lakkamaalilla ja lisäsin joutsenen kaulaan helmikorun.

![](/uploads/joutsenkollasi3.jpg)

Paperimassa on hyvä tekniikka tietyissä tilanteissa, ja melko sujuva juuri luokkaympristössä, jossa resurssit eivät riitä muuhun. Itseäni paperimassa ei materiana puhuttele. Sillä saa aikaiseksi hienoja asioita, mutta samalla se on väärällä tavalla kömpelö ja jotenkin irrallinen.

## Keramiikka

Savi oli minulle materiaalina tärkein plastisen sommittelun kurssilla. Paperimassan jälkeen se tarjosi konkreettisia helpotuksen hetkiä; vihdoinkin käsissä oli herkkä ja ikuinen materiaali, joka ei kaivannut perustelua. Aiheeksi saimme ihmisen kasvot. Juureva aihe toimi loistavasti materiaalin kanssa yhteen. Muistan kun usein niin äänekäs luokkamme hiljeni työskentelyn äärelle, ja minäkin pystyin keskittymään!

Ajattelen että saven merkityksellisyys perustuu juuri työskentelyssä tapahtuviin seikkoihin. Ihmiskädet ja -keho pääsevät tekemään niille luontevaa tehtävää kosketuksen, liikkeen ja rytmin kautta. Kaiken lisäksi savi koskettaa takaisin; se tarjoaa herkän vastakosketuksen, joka auttaa hahmottamaan sekä itseä että materiaalia hieman eri tavalla kuin työvälineitä käytettäessä. Uudelleenmuokattavuus antaa armoa ja tietty kömpelyyskin voi olla kaunista.

![](/uploads/savi11.jpg)

![](/uploads/savi234b.jpg)

![](/uploads/kollaasiok1.jpg)![](/uploads/savikollaasi0k2.jpg)