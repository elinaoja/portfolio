---
date: 2019-11-06
thumbnail: "/uploads/plastinenkansipieni.jpg"
title: Plastinen sommittelu
categories:
- plastinen sommittelu
project_bg_color: ''
project_fg_color: ''
order: 2

---
## Puu

Plastisen sommittelun ensimmäinen tehtävä oli rakentaa veistos opettajamme Kirsi Tapperin paikalle tuomasta tuoreesta lepästä. Veistoksen aiheeksi hän antoi "talventörröttäjä". Pohdiskelin työtä tehdessä, että veistokseni on enemmänkin "törrömaisema". Veistoksen oksamaisten törröttäjien voi hahmottaa olevan eri etäisyyksillä vaikkapa lumisessa rinteessä. Lumi hämää silmää ja vääristää etäisyyksiä; mikä oksista on lähellä ja mikä kaukana? Kolmiulotteisuus saattaa katsojasta hetkisen vaikuttaa kaksiulotteiselta.

Suhteeni puuhun ja muihin koviin materiaaleihin on tähän asti ollut melko etäinen (olen aiemmalta koulutukselta tekstiiliartesaani). Tämä tehtävä olikin äärimmäisen tärkeä minulle, sillä tartuin pitkästä aikaa puukkoon ja aloin veistämään puuta. Se tuntui hyvältä ja jotenkin merkitykselliseltä. Arvelen että syvyyttä materiaalin työstämiseen tuo alitajunta, joka tuntuisi lähtevän liikkeelle vuoleskellessa. Sama ilmiö tapahtui minulle savea työstäessä. Kolmiulotteisen luonnonmateriaalin kanssa työskentelyssä on jotain rauhoittavaa ja maadoittavaa, palauttavaa.

![](/uploads/törröttäjäkollaasi.jpg)

## Kirjaveistos

Kirjaveistoksen teko oli silkkaa askartelua minun osaltani. Joillakin ryhmäläisistä taisi lipsua taiteenkin puolelle. Ei jatkoon.

![](/uploads/paperiveistoskollaasi.jpg)

## Paperimassa

Paperimassaveistoksen aihe "eläin" tuli opettajaltamme. Veistoprosessi alkoi kanaverkkorungon muotoilulla. Verkkoa väännellessä huomasin rungon alkavan muotoutua joutsenen kaulan malliseksi, aihe tarkentui siis tekemisen kautta. Runko vahvistettiin liisterillä ja sanomalehtisuikaleilla, minkä jälkeen se massattiin.

![](/uploads/joutsenkollaasi1.jpg)

Pintakäsittelin työn lakkamaalilla ja lisäsin joutsenen kaulaan helmikorun.

![](/uploads/joutsenkollasi3.jpg)

Paperimassa on perusteltu tekniikka tietyissä tilanteissa, ja melko sujuva juuri luokkaympristössä, jossa ei ole puitteita vaativimmille tekniikoille. Itseäni paperimassa ei materiaalina kuitenkaan suuresti puhuttele. En ehkä ole vielä oivaltanut sen ilmaisuvoimaa.

## Keramiikka

Savi oli minulle materiaalina tärkein plastisen sommittelun kurssilla. Paperimassan jälkeen se tarjosi helpottavaa autenttisuutta. Keramiikkatyön aiheeksi saimme ihmisen kasvot. Juureva aihe toimi loistavasti materiaalin kanssa yhteen. Muistan kun usein niin äänekäs luokkamme hiljeni työskentelyn äärelle, ja jopa minäkin pystyin keskittymään!

Ajattelen että saven merkityksellisyys perustuu suurelta osin työskentelyssä tapahtuviin seikkoihin. Ihmiskädet ja -keho pääsevät tekemään niille luontevaa tehtävää kosketuksen, liikkeen ja rytmin kautta. Kaiken lisäksi savi koskettaa takaisin; se tarjoaa herkän vastakosketuksen, joka auttaa hahmottamaan sekä itseä että materiaalia hieman eri tavalla kuin kehosta erillisiä työvälineitä käytettäessä. Uudelleenmuokattavuus antaa armoa ja tietty kömpelyyskin voi olla kaunista.

![](/uploads/savi11.jpg)

![](/uploads/savi234b.jpg)

![](/uploads/kollaasiok1.jpg)

![](/uploads/savikollaasi0k2.jpg)

Pidin työstäni eniten vaiheessa ennen pintakäsittelyä ja polttoa. Pintakäsittelyaineeksi tarjottiin kenkäplankkia, mikä ei olisi missään tapauksessa ollut oma valintani. Kasvojen muotoilu tuntui vaivattomalta, ne vain tulivat esiin. Uskoisin että hyötyisin keramiikan tekemisestä jatkossa osana oman taitelijuuden kehittämistä.

Samoihin aikoihin kurssin kanssa Jyväskylän taidemuseossa oli esillä [Tommi Toijan näyttely _Mutatis mutandis_](https://www.jyvaskyla.fi/jyvaskylan-taidemuseo/nayttelyt/nayttelyarkisto/2016-nayttelyt/tommi-toija-mutatis-mutandis)_._ Toijan tapa työstää keramiikkaa rikkomalla jo kertaalleen poltettua ja lisäämällä uusia kerroksia on kiinnostava; arvelen, että voisin oppia hänen työskentelystään itseäni innostavia asioita. Hänen keramiikkahahmonsa ovat erikoisen samaistuttavia ja ilmeikkäitä sekä täysin anteeksipyytelemättä rujoja ja epämuodostuneita. Voin vain kuvitella, miten tyydyttävää erilaisten hahmojen, kehojen ja ilmeiden esiinkaivaminen voi taiteilijalle olla. 

## Kipsi

![](/uploads/kipsityö1.jpg)

Kipsityö oli eräänlainen välitehtävä. Teimme muotin savesta ja valoimme siihen kipsityömme. Käytin muotin tekemiseen helminauhoja. Lopputulos on struktuuriltaan ihan kiinnostava reliefi. Kipsiin jääneillä ilmakuplilla oli osuutta asiaan.