---
date: 2019-11-18
thumbnail: "/uploads/piirr_pieni.jpg"
title: Havaintopiirustus
categories:
- havaintopiirustus
project_bg_color: ''
project_fg_color: ''
order: 4

---
## Tähän minä jäin

Kuvataiteiden perusopintoni keskeytyivät vuonna 2016 havaintopiirustuksen opintojen aikaan. Tämä työ oli viimeinen, jonka tein. Sitten sairastuin ja vietin useita viikkoja sairaalassa. Palatessani takaisin piirtämisen äärelle 2019 alkuvuodesta olin jäässä. Ensimmäinen viikonloppu taisi mennä aika usvassa ja olin aivan uupunut kaikesta uudesta; heittäytymisyrityksistä, ihmisistä, intensiivisestä katsomisesta, silmä-käsi -yhteyden kankeudesta.

Tässä ensimmäisen opiskelurupeaman viimeiseksi jääneessä työssä kuvapinta mustattiin ensiksi hiilellä kokonaan ja valokohtia lähdettiin kaivelemaan säämiskällä esiin (Mikä metafora tulevien kuukausien tapahtumille!). Pidin tästä käänteisestä tavasta työstää kuvapintaa, sillä se antoi tilaa nähdä uudella tavalla.

![](/uploads/piirustus_2016_alastom.jpg)

Minulla on lukuisia kompastuskiviä piirtämisen äärellä. Yksi niistä on liika yrittäminen. Usein yrittämiseen liittyy pyrkimys jäljentää olemassaolevaa jonkin objektiivisen totuuden mukaisesti. Ajatus on outo, sillä minun silmäni ja kehoni näkevät ja kokevat kaiken juuri omalla tavallaan. Kuitenkin takaraivossa jyskyttää ajatus siitä, että on olemassa jokin _yksi oikea ratkaisu_, jota kohden pitäisi mennä. Huomaan joutuvani aina hentoiseen hätätilaan tyhjän (ison!) paperin ja anatomian jäsentelyn kanssa. Toisaalta joissain vaiheissa pystyn usein myös päästämään hiukan irti ja nauttimaan. Huomaan että kehon ja mielen jännitykset tai rentoutumiset siirtyvät suoraan piirtämiseen.

## Nopeat tunnelmapiirrokset elävän mallin kanssa

![](/uploads/nopeat.jpg)

Tietäisipä Pertti, kuinka haastavan tilanteen järjesti, kun pisti tilan hämäräksi ja musiikit soimaan ja käski tehdä isoja nopeita piirroksia elävän mallin mukaan. (Minulla on huono hämäränäkö ja työskentelen hitaasti.) Kokemus oli alkuun järkyttävä, loppua kohti sulava, ja viimeisen viivan kohdalla arasti sujuva. Siihen työskentely lopetettiin, laitettiin valot päälle ja kivuliaasti katsottiin kaikkien työt läpi yksitellen. Ymmärrän Pertin pointin: Tällaista me tarvitsemme, jotta pääsisimme irti itsestämme.

## Käsien, jalkojen ja ilmeiden tutkiminen

![](/uploads/kädetjalat.jpg)

Loistava kotiläksy! Elävää mallia piirtäessä saatan jättää kädet ja jalat jopa piirtämättä, koska aika ei useimmiten riitä ja koska ajattelen, että en osaa. (Osaanhan minä jos on aikaa katsoa.)

Valitsin aluksi työvälineeksi pehmeän lyijykynän, jolla tein suht karkeita luonnoksia. Olin tyytymätön tuloksiin, sillä mielestäni minun olisi jaksettava katsoa jo tarkemmin. Miksi en tavoita yksityiskohtia? Tuntuu kuin en van näkisi niitä, en vaikka kuinka yritän. Puolivahingossa jatkoin työskentelyä lyijytäytekynällä ja johan alkoi näkökyky tarkentua! Mikä oivallus: Jos haluan nähdä tarkasti jotain, tarvitsen tarkan piirtimen.

En erityisemmin ihaile tarkkoja piirroksia, vaikka näin aloittelijana saatan omassa tekemisessäni jotenkin erehtyä mieltämään ne taitavammiksi kuin karkeamman viivan. Mutta ei. Ajattelen että minun on osattava tarkka, jotta voin hallita epätarkkaa.

![](/uploads/ilmeet.jpg)

Pertiltä saimme kotiläksyksi myös ilmeen. Olen käsitellyt kuvaa Photoshopissa pohtien, miltä luonnos näyttäisi esimerkiksi grafiikanvedoksena.

## Keväthanki

Keväthanki kuivapastelleilla oli ensimmäisiä pastellitöitäni ylipäätään. Innostuin pastellien piirtämisen ja maalaamisen välimaastoon sijoittumisesta, mattamaisesta tekstuurista sekä värien kirkkaudesta.

![](/uploads/piirustus_karhupieni.jpg)

## Genius loci

Antti Lokka antoi tehtäväksi lähteä tutkimaan C-rakennuksen arkkitehtuuria. Tehtävä oli minulle mieluisa, sillä olen tekeillä olevaa graduani myöten kiinnostunut erilaisista paikoista ja niiden tunnelmista. Arvostan erityisesti Aallon (vaimoinensa!) suunnittelemia rakennuksia niiden humanististen lähtökohtiensa vuoksi.

![](/uploads/c_pieni.jpg)

Otin tarkasteluni kohteeksi ison portaikon kahvihuonetasanteen. Valitsemani paikka on kiintoisa ja varjoisa sopukka voimakkaassa luonnonvalossa paistattelevan rapun kyljessä. Varjoista ihminen voi levollisesti seurata rapun kulkijoita, tulematta itse esiin. Tällä tavoin arkkitehtuuri voi tarjota vetäytymistä ja suojaa, mutta samalla yhteyden muihin. Myös valon liikkeet erilaisilla pinnoilla tarjoavat paljon katsottavaa. Tuli näkyy tiilen pinnassa vielä seinälläkin.

![](/uploads/kipsitussipieni.jpg)

Antin tunneilla teimme myös tussitöitä. Itse tein kipsipään, koska ajattelin sen sopivan interiööriin. Antti nimittäin kehotti pohtimaan myös mahdollisuutta yhdistellä kahta eri tekniikkaa interiöörityössä. Ymmärsin asian siten, että tekniikoiden välinen jännite voisi tuoda työhön yllättävää mielenkiintoa. Tehtävän olisi voinut toteuttaa lukemattomin mielenkiintoisin tavoin. Päädyin kuitenkin liittämään tussityöni ehkä vähän tylsästi Photoshopilla interiöriin läpikuultavaksi hahmoksi. Näen työni luonnoksena, joka voisi olla alku isommalle työlle. Voisin viedä työtä eteenpäin sommittelua ja tekniikoiden yhdistelytapoja pohtimalla.

Työn nimi on Genius loci, paikan henki. Mielstäni C-rakennus voisi tulla nähdyksi antiikin rakennusperinteen tulkintana, paikkana jossa kipsipatsaiden hahmot tulevat vastaan kahvihuoneen kynnyksellä.

![](/uploads/geniuslocipieni.jpg)

## ipad

![](/uploads/aula.jpg)

Tämän aika ei ollut vielä, mutta haluan kuvan muistiin portfoliooni. Aion palata asiaan sitten kun omistan ipadin, jolla voin rauhassa opetella. Siihen menee vielä jonkun aikaa, mutta olen jo täynnä ideoita. Luonnoksessa c-rakennuksen aulan pöytäryhmää.

## Takaisin elävään malliin

Ihmiskeho on loputon aihe, jonka alkumetrejä on suostuttava kulkemaan melko kauan. Alla olevaa kuvaa katsoessani mietin, että opettelen vasta näkemään. Muistan mallin silmieni edessä, kuinka paino oli taaimmaisella jalalla eikä suinkaan noin edessä. Taisin taas hermoilla jonkun yksityiskohdan kanssa, katsoa liian läheltä. Kenties omat olakapäät nousivat jo korviin enkä osannut siirtää painontuntua kuvaankaan. Mutta sain kuvan paperille. Ja melkein valmiiksi!

![](/uploads/hiilipieni.jpg)

Pidän Marjo Autio-Hiltusen opetustyylistä. Hän osaa ohjata rauhallisesti, ja keskittyneesti. Hän ymmärtää kaltaiseni epävarman piistäjän kompuroinnin, tai siltä ainakin tuntuu. Tuki tulee oikeaan kohtaan.

Tehdessämme piirustusta, jossa malli vaihtoi paikkaa tilassa, aloin päästä jyvälle jostain uudesta. Luulen että kyseessä on kontrollin laukeaminen, joka antoi lisää tilaa itse tekemiselle, mikä ei ehkä vielä välity paperille. Istuvan hahmon kanssa väsyin ja piirtäminen lähti herpaantumaan. Taisin itsekin lysähtää.

![](/uploads/3hahmoa_portfoliopieni.jpg)

## Lopuksi

Kun katson tätä havaintopiirustuksen otsikon alle kokoamaani aineistoa, näen aika sekavan ja epäjärjestelmällisen otoksen tuotoksia. Se heijastelee suhdettani aiheeseen. Kun ryhdyn piirtämään, en tiedä miten sen tulisi tapahtua, mihin keskittyä, mitä katsoa. Olen vielä valovuosien päässä vaikkapa viivan herkkyyden hiomisesta tai muusta semmoisesta. Mutta olen myös kehityskelpoinen. Näen mielikuvissani itseni piirtämässä juuri itselleni oikein.

![](/uploads/naiset.jpg)