---
date: 2019-11-06
thumbnail: "/uploads/sinkelt1.jpg"
title: Kuvan rakentaminen
categories:
- kuvan rakentaminen
project_bg_color: ''
project_fg_color: ''
order: 1

---
## Abstrahointi

Saimme tehtäväksemme abstrahoida valitsemaamme esittävää kuvaa vaihe vaiheelta siten, että lopputuloksena on täysabstrakti tulkinta esittävästä lähtökohdastaan. Abstrahoinnin lähtökohdaksi valitsin kuvataiteilija Liivia Sirolan kuvan. Olen usean vuoden ajan seurannut hänen taidokasta kuvablogiaan nimeltä VIA, josta [valitsemani kuvakin](http://1.bp.blogspot.com/-CSoiwhX33Sg/TzX7UV-gZzI/AAAAAAAAImo/NCM_WSRmUxE/s1600/IMG_2474.JPG) on peräisin (klikkaa edellä olevaa linkkiä!). Valokuvassa keltaisiin villasukkiin ja valkoiseen mekkoon pukeutunut tyttö pyörähtää siten, että kuvaan syntyy tanssinomaista liikettä. Tanssiva tyttö on kuvattu vyötärölinjasta alaspäin, jolloin katse kohdistuu jalkoihin ja pyöreään sinertävään mattoon.

![](/uploads/sininenmatto.jpg)

![](/uploads/keltainenm.jpg)

Abstrahoinnin ensimmäinen vaihe tuotti yllä olevat pastelliliituluonnokset, jotka ovat vielä aika lähellä esittävää kuvaa.

![](/uploads/täplät.jpg)

![](/uploads/abstraktiviiva.jpg)

Jatkoin luonnostelua akvarelleilla, koetin ylemmässä kuvassa tuoda esiin lähtökohtana toimivan kuvan lämpöenergiaa ikään kuin maton pinnasta mitattuna ja alemmassa liikettä. Hahmotelmat jäivät aika pinnallisiksi ja halusin kokeilla vielä maalatessa mieleen juolahtanutta tekniikkaa.

Tiedättehän sen näkymän, kun kastaa siveltimen vesilasiin ja veteen leviävä pigmentti lähtee liikkumaan kauniisti? Siinä liikkeessä oli jotain kiinnostavaa, ja aloinkin testailemaan "veden maalaamista" akvarelleilla. Tein erilaisia kokeiluja tiputtelemalla pigmenttiä pipetillä ja ruiskuttamalla sitä veteen. Harjoittelin pigmenttien liikkeiden ohjailua ja kuvasin veteen syntyviä värimaisemia kameralla. Ideani ei ole ainutlaatuinen, sillä useat taiteilijat ovat eri tavoin soveltaneet tätä tekniikkaa työskentelyssään. Itse googlaillesani törmäsin vastaavaan muun muassa kuvataiteilija Laura Konttisen ja Kim Keeverin töissä, jotka ovatkin kertakaikkisen upeita.

![](/uploads/collageleviää.jpg)

Yllä on kuvasarja värin liikkeistä vedessä. Alla oleva kuva on prosessin lopputulos ja abstrakti vastine Sirolan valokuvalle. Olen tyytyväinen lopputulokseen, siinä on samaa energiaa kuin lähtökohdassaan. Pidin myös prosessista, jonka kävin läpi aihetta pohtiessani; ratkaisun etsiminen oli itselleni sopivalla tavalla askarruttavaa ja luovaa.

![](/uploads/pyörresinkelt1.jpg)

## Neulanreikäkuvaus ja syanotypia

![](/uploads/rune.jpg)

Kuvan rakentaminen -kurssiin kuului osana neulanreikävalokuvaus. Valmistimme oman kameran ja opettelimme käyttämään sitä. Kuvassa kokenut opettajamme _Rune Snellman_ demonstroi, miten neulanreikäkameran metallinen aukko-osa hiotaan ohueksi ennen varsinaisen aukon tekoa neulalla.

![](/uploads/nkkuvaa.jpg)

Neulanreikäkamera in action! Kuvasin tavaravaunua Jyväskylän matkakeskuksella. Valotusaika oli 9 minuuttia tuollaisella pilvisellä ja lumisateisella säällä puolenpäiväna aikaan. Valon määrän lisäksi valotusaikaan vaikuttaa kameran polttoväli ja paperin herkkyys.

![](/uploads/junanega.jpg)

Neulanreikäkameralla otettu kuva kehitettynä. Kuva valottuu paperille negatiivina, ylösalaisin ja peilikuvana.

![](/uploads/syanotypiablogi.jpg)

Syanotypiavedos negatiivista. Kuva on keskiosasta "puhki", tältä alueelta puuttuvat sävyt. Kurssiosion tiukan aikataulun vuoksi en ehtinyt muokata negatiivia kuvankäsittelyssä siten, että tältä olisi vältytty. Kuva on myös pohjustettu tarpeettoman suurelta alueelta, minkä vuoksi jouduin leikkaamaan sinistä kuvamassaa pois ylä- ja alareunoista. Samalla menetin tekniikalle ominaisen rouhean reunan näiltä osin, mikä on kyllä sääli.

Tekniikka sinänsä on kyllä loistava, ja kokonaisuutena neulanreikä ja syanotypia oli innostava ja juureva juttu. Jonkin verran jäin miettimään syanotypiassa ja pimiössä käytettävien aineiden haitallisuutta ihmiselle ja ympäristölle. Huomaan että tämmöiset asiat mietityttävät minua yhä enemmän kuvataiteen (ja kaiken muunkin) tekemisessä. Asiaa olisi mielestäni pitänyt käsitellä myös opetuksessa.

## Motiivisarja – Toisto

Motiivisarjani rakentuu ihmisen luomalle toistolle. Kaikkialla ilmenevä toisto luo rytmiä, liikettä ja suuntaa kuvapintaan. Kuvat olen ottanut lähiympäristöstäni Säynätsalosta sekä Teeleidistä vuonna 2016, jolloin aloitin kuvataiteen perusopinnot. Käytin kuvaamiseen silloista kännykkäkameraani sekä vanhaa digijärkkäriä.

![](/uploads/pyykkinaru.jpg)

![](/uploads/viuhkapieni.jpg)

![](/uploads/tiiliseina.jpg)

![](/uploads/laituri_b.jpg)

![](/uploads/sohvai_b.jpg)

![](/uploads/kippo_b.jpg)

![](/uploads/ikkunanauha_b.jpg)

## Omakuva

Omakuvan tekeminen oli yllättävän intensiivinen kokemus ihan tunnetasolla asti. Jostain syystä ajauduin tavoittelemaan suhteellisen realistista kuvaustyyliä. Lopputulos on melko jäykkä ja työstä välittyy piirtäessä vallinnut epäusko omaan kykyyn tehdä näköiskuvaa. Tämä olikin ensimmäinen kerta, kun sellaista edes yritin. Tehtävä tarjosi aloittelijalle tehokasta harjoitusta lyijykynän käyttöön ja katsomiseen. Tunnetilani kuvassa oli tarkoitus olla keskittynyt ja tarkkaavainen. Tyhjä tila on tärkeä.

![](/uploads/omakuva_pieni.jpg "Omakuva")

Saimme tehtäväksi valmistaa myös omaa tailteilijaminää kuvaavan kollaasin. Olen toteuttanut työn konkereettisesti paperille, mutta laitan portfolioon alkuperäiset internetistä haalitut kuvat, jotta saan ne laadukkaammin esille. Minulla ei ole oikeutta kuvien käyttöön ja poistan ne blogistani arvioinnin jälkeen.

![](/uploads/kollaasiylaosa.jpg)

![](/uploads/kollaasitokaosa.jpg)

![](/uploads/kollaasikolmasosa.jpg)

![](/uploads/kollaasineljäs.jpg)

Yllättävää kyllä, vuonna 2016 tehty kuvakokoelma on kestänyt aikaa melko hyvin; olen yhä suuresti kiinnostunut erilaisista rakennetuista ja luonnontilaisista paikoista, niiden tunnelmista, ajan kerroksista sekä ihmiskehon tavoista olla olemassa. Ja siitä, miten taide voi tarjota tilaa.

## Ajatuksia omasta taidesuhteesta

Taiteen äärellä törmään jatkuvasti vastarintaan. Nytkin kun kirjoitan tätä, olen sitä mieltä, etten voi kirjoittaa tästä. En voi ryhtyä sanoittamaan sitä, minkä sisältö ei tunnetusti tyhjene sanoihin. Taide on suurelta osin vastarinnan kohtaamista ja sen kanssa olemista. Mielikuvituksen haastamista niin, että lopulta jotain oleellista tihkuu esiin ja löytyy se kohta, josta voi jatkaa eteenpäin. Tämä on mielestäni yksi tärkeimpiä taitoja, mitä ihmisellä voi olla. 

Oman taidesuhteen tarkastelu voi lipsahtaa helposti faktuaalisten tapahtumien tai taidesaavutusten luettelemiseen. En tiedä, onko missään vähemmän taidetta kuin näillä listoilla. En ole syntynyt taideperheeseen, enkä ole saanut lapsena tai nuorena kunnollista taideopetusta peruskoulussa enkä lukiossa, saatika näiden ulkopuolella. Lapsena olin kiinnostunut majojen rakentamisesta, jännistä paikoista ja tunnelmista. (Tämä mielenkiinto on säilynyt tähän päivään saakka.) Elämä oli lähellä puoliurbaania luontoa, liikuimme ystävieni kanssa juosten ja toteutimme kaikki huonotkin ideat. Eteläpohjalaisilla pikkukylän lapsilla oli myös huolia, perheissä oli synkkiäkin ongelmia, ja ne oireilivat meissä lapsissa.

Nuorena rakensin identiteettiäni valitsemalla vaatteeni ja musiikkini, käymällä bändien keikoilla ja tanssimalla ystävieni kanssa villisti. Myös elokuvat olivat tärkeitä, ja Music Television! 

Muutettuani pois lapsuudenkodistani, loin jonkinlaisen orastavan suhteen oman taiteen tekemiseen. Opiskelin erilaisia kädentaitoja, piirsin ja maalasinkin hieman. Tekeminen jäi silti suorittavaksi, en varsinaisesti kehittynyt, eikä omaa ääntä löytynyt. Pystyin kuitenkin vaikeissa elämäntilanteissa kahlaamaan eteenpäin taiteen avulla, ja niinä hetkinä tapahtui varmasti jotain, mikä sitoi minut ja taiteen ikuisesti yhteen. Ja sitten, vuosia myöhemmin, aloitin taidekasvatuksen opinnot Jyväskylän yliopistossa.

Taidekasvatuksen opiskelu on muokannut minua paljon. En osaa eritellä näitä muutoksia kovin tarkasti, sillä ne nivoutuvat monille elämän osa-alueille ja tasoille. Olen kouluttautunut erityisesti taiteen vastaanottamiseen, mutta todellinen muutos on itselle tuntuvin siinä, miten otan vastaan elämän tässä ihmiskehossani. Taide on auttanut ymmärtämään paremmin erilaisia todellisuuksia, myös omaani. Osaan ajatella nyt ehkä laajemmin ja eri näkökulmista asioiden merkityksiä.

Kaikesta teoreettisesta taideopiskelusta huolimatta oman taiteen tekeminen on jäänyt yhä vaan taka-alalle. Siksi opiskelen taiteen tekemistä nyt. Tämä työskentely on oman taidesuhteen rakentamista ja oman identiteetin etsimistä paljaimmillaan. Nyt on aikaa seilata vapaasti kaikkien tyylien ja tekniikoiden välillä ja kuulostella, miten ne resonoivat oman olotilan kanssa. On uskallettava olla naiivi ja elää omat kehitysvaiheet myös taiteen tekijänä, sillä niitä ei näköjään voi ajatella teoreettisesti pois. Ristiriita taiteellisen ajattelun ja tekijyyden eritahtisen kehityksen välillä on yllättävän voimakas ja tärkeä kokemus minulle. Käytäntö on opettanut, että myös keho ja aistit pitää etsiä, löytää ja kouluttaa. Tämä kehitys toden totta auttaa minua myös ajattelemaan paremmin.