---
date: 2019-11-12
thumbnail: "/uploads/värihippucropiso.jpg"
title: Värioppi
categories:
- Värioppi
project_bg_color: ''
project_fg_color: ''
order: 3

---
Väriopin kurssi oli antoisa, intensiivinen ja silmiä avaava kokonaisuus. Teimme kurssin Albersin väriopin tehtävien kautta ja opettajamme Pertti Karjalaisen rautaisen väriosaamisen tukemana. Työstimme tehtäviä laadukkaan ja värivalikoimaltaan laajan väripaperipakan avulla. Työskentely vaati ja opetti katsomista, näkemistä, nähdyn ymmärtämistä ja mielikuvituksen käyttöä.

Alkupään tehtävissä tarkkailimme värin suhteellisuutta; muuntautumiskykyä, valoisuutta ja sen asteittaista muuttamista. Esimerkiksi alla olevassa kuvassa on tehtävä, jossa oli pyrkimyksenä opetella hahmottamaan värien tummuuseroja kahden värin kuvasarjan avulla. Kuvassa vasemmalla kaksi tummaa sävyä. Keskellä kirkkaita keskisävyn vastavärejä. Oikella vaaleita sukulaisvärejä.

![](/uploads/väripalikat2.jpg)

Valoisuuden asteittaista muuttamista tutkittiin harmaa-asteikolla. Tehtävässä on etsitty väripakasta seitsemän valoisuudeltaan tasaisesti etenevää harmaasävyä.

![](/uploads/harmaasävypieni.jpg)

Tehtävässä 5 tutkimme, miten yksi väri saadaan näyttämään kahdelta. Tehtävä on esimerkki värin muuntautumiskyvystä. Ihanteellinen ratkaisu syntyy jos toinen taustoista on tummempi ja toinen vaaleampi. Kuvion tulee olla valööriltään taustojen puolivälissä. Kuviossa olevan värin vahva muuntautumiskyky edellyttää, että valittu väri sisältää yhtä paljon molempia taustavärejä.

Pohjaväri vaikuttaa päälle asetettuun väriin siten, että se vähentää siitä omaa sävyään. Myös pohjavärin valo vähentää kuvion valoa samalla tavoin kuin sen sävy. Tästä seuraa, että mitä tahansa sävy- tai valoisuuseroja voidaan vähentää yhdistämällä värejä taustoihin, joilla on niiden kanssa yhteisiä ominaisuuksia.

![](/uploads/taustavärivaikutus.jpg)

Tehtävä 7 on nimeltään Läpikuultavuuden illuusio. Siinä pyritään kuvittelemaan, millainen väri syntyy kahta eri väriä sekoittamalla. Alla oleva kuva työstäni osoittaa, etten onnistunut ratkaisemaan tehtävää oikein. Oikealla oleva sinisävyinen kuvio on lähellä totuutta, mutta kaksi vasemmanpuoleista vihertävää kuviota jäävät liian tummiksi niiltä osin kuin väri "sekoittuu" vaaleaan pohjaväriin.

![](/uploads/kukat.jpg)

Tehtävässä 8 tutkimme läpikuultavuutta ja tilailluusiota. Miten väreillä saadaan aikaan vaikutelma kolmiulotteisuudesta? Työssäni alin oranssi palkki kuultaa keltaisen suorakaiteen edessä, keskimmäinen suorakaiteen "sisällä" ja ylin takana. Toteutuksen muodot korostavat tilantuntua.

![](/uploads/kiskot.jpg)

Tehtävässä 9 tutkimme additiivista ja subtraktiivista värisekoitusta

Suoran valon sekoittuminen eli additiivinen värien sekoittuminen tulee ymmärrettäväksi prismalinssin avulla. Värispektri syntyy valkoisen auringonvalon hajaantuessa; spektrin eri värit ovat valovoimaltaan heikompia kuin valkoinen valo, jonka ne yhdessä muodostavat. Additiivisessa sekoittumisessa eri väristen valojen sekoittuminen päällekkäin lisää valoisuutta. Esimerkiksi tietokoneen näyttö toimii tällä periaatteella.

![](/uploads/siniset.jpg)

Subtraktiivisessa värisekoituksessa ei koskaan synny valkoista, vaan päin vastoin, mitä useampia värejä sekoitetaan sitä tummempaa saadaan aikaiseksi. Esimerkiksi maalipigmentit toimivat tällä periaatteella.

Tehtävä 10, nelivärisointu, oli minulle kenties kaikkein mieluisin. Tehtävänä oli muodostaa neljän värin sarjat, joista toinen koostuu vaaleista ja toinen tummista väreistä. Värien keskinäinen valoisuusero tulisi säilyä samana molemmissa värisarjoissa. Saimme ohjeeksi etsiä tehtävään itselle epämiellyttäviä tai omasta mielestä epäharmonisia värejä.

![](/uploads/värisointu.jpg)

Opimme, että kuten sävelten välillä on intervallit tai akustinen suhde, myös värien välillä on tällaiset määriteltävissä olevat aallonpituudet. Värin intensiteetti (kirkkaus) ja valon intensiteetti (valoisuus) pätevät myös intervalleissa. Oli tärkeää havaita, että mikä tahansa väri tai väriyhdistelmä on kaunis, kun kokonaisuus on harmoniassa.

Tehtävässä 11 opettelimme kuultovärien ymmärtämistä. Pintavärit ovat objektien ominaisvärejä. Kuultovärit puolestaan ilmenevät luonnossa ohuina, läpikuultavina kerroksina silmän ja kohteen välissä. Ne ovat kohteen pintaväristä riippumattomia. Havaitsemme kuultovärejä esimerkiksi ilmamassan tai auringon valon tuomissa sävyissä.

Syvyysväri esiintyy kolmiulotteisissa nesteissä. Voimme havaita syvyysvärin vaikutuksen esimerkiksi vedellä täytettyä uima-allasta tutkimalla; vaikka vesi on saman väristä kaikkialla altaassa, veden värit syvenevät vesimassan lisääntyessä. Vesiväri on syvyysväri.

Tehtävässä tuli hakea neljä väriä ja etsiä niille kuultovärit kaksinkertaisesti. Toteutimme myös käänteisversion. Omassa työssäni on näkymä ikkunasta kahden eripaksuisen verhon takaa.

![](/uploads/lato2.jpg)

Tehtävässä 12 tutkimme Bezoldin efektiä neljällä värisarjalla. Tässä optisessa sekoittumisessa on kyse kahden tai useamman samanaikaisesti havaittavan värin sulautumisesta yhdeksi uudeksi väriksi. Seurauksena kantavärit mitätöityvät (vrt. pointillismi). Tehtävässä tuli poistaa jokaisesta väritilasta yksi väri ja korvata se uudella. Tutkimme miten väritilat muuttuvat yhden värin vaihtuessa. Alla olevassa kuvassa vasemmalla tehtävän toteutus ja oikealla sama kuva sumennettuna niin, että värit sekoittuvat yhdeksi.

![](/uploads/bezoldinefekti.jpg)

Kuten alussa kirjoitin, väriopin kurssi muutti näkemistä. Nauroimme ryhmän kanssa itsellemme, kun pohdimme keskustellen esimerkiksi vihreää värilappua katsoessa, että onko se kuitenkin violetti! Harmaata väri on harvoin enää vain harmaa, sillä se taittuu usein johonkin suuntaan, eikä sitä voi enää ohittaa. Väriopin kurssilla opittu siirtyy kuitenkin hitaasti tai toisaalta huomaamatta muuhun tekemiseen. Ajattelen että näihin asioihin voi myös tietoisesti palata, kun värivalintoja tulee vaikkapa maalatessa eteen ratkaistavaksi. Esimerkiksi läpikuultavuuden kuvaaminen maalaamalla on itseäni kiehtova aihe, ja palaisin mielelläni pohtimaan sitä Albersin pariin. Väripalettia voi kevyesti hioa näillä opeilla, jotta ne muuttuvat osaksi ajattelua ja intuitiota.