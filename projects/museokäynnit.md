---
date: 2019-11-21
thumbnail: "/uploads/turrell.jpg"
title: Museokäynnit – Japani
categories:
- museo
project_bg_color: ''
project_fg_color: ''
order: 7

---
## Benesse Art Site Naoshima

Saavuimme Naoshiman taidesaarelle lokakuisena maanantai-iltana matkustettuamme ensin koko päivän Koya-vuorelta kohti Seton sisämerta. Aurinko laski ja meri oli tyyni lauttamatkan aikana. Perille päästyämme suuntasimme suoraan majapaikkaamme, erikoiseen perinteiseen japanilaiseen taloon, joka on jättäytynyt rohkeasti 50-luvulle. Tämä pop-taide -esinein ja lukuisin arkkitehtuuri- ja taidekirjoin varustettu vintagetalo lienee yksi hipstereimpiä asioita, joita olen koskaan päässyt näkemään.

Erikoisia ja kysyttyjä majapaikkoja Naoshima on pullollaan; kaikki on loppuunmyyty kuukauden päähän ja sesonkiaikoina pidemmällekin, sillä syrjäinen paikka kerää vuosittain miljoonia vierailijoita. Vielä 1980-luvulla se oli näivettyvä kalastajasaari, eikä siellä nytkään ole Wikipedian mukaan asukkaita kuin reilu 3000. Kalastus ja kalateollisuus elävät edelleen ja näkyvät myös katukuvassa.

Naoshiman taidetoiminnan taustalla on kustantaja Tetsuhiko Fukutaken sekä Naoshiman silloisen pormestarin Chikatsugu Miyaken yhtenevät tavoitteet alueen kehittämiseksi 1980-luvulla. Toiminta alkoi taideleirinä ja sai ajan myötä yhä uusia muotoja; nyt saarelle on avattu useampia arkkitehtonisesti arvokkaita nykytaiteen museoita ja ympäristöön on sijoitettu paikkasidonnaisia nimekkäiden taiteilijoiden teoksia. Konsepti on 2000-luvulla levittäytynyt myös Teshiman ja Inujiman saarille. Lisäksi Naoshimassa, lähisaarilla ja -satamissa on järjestetty vuodesta 2010 lähtien nykytaiteen triennaalia, joka oli käynnissä tänäkin vuonna vierailumme aikaan. "Benesse Art Site Naoshima" on yhteinen nimitys näille kaikille taidelähtöisille aktiviteeteille, joita johtavat ja rahoittavat Benesse Holdings sekä Fukutake Foundation.

### Chichu Art Museum

![](/uploads/chichu_top-thumb-1440x960-501.jpg)

Vierailimme Naoshiman saarella vuonna 2004 auenneessa Chichu-taidemuseossa. Museon nimi on suomeksi käännettynä ”maan sisällä”; se on rakennettu pääasiassa sisälle vuoreen, jotta kaunis luonnonmaisema ja näkymä merelle säilyisivät. Arkkitehti **Takao Andon** suunnittelema rakennuskompleksi on itsessään merkittävä taideteos, joka nousee empimättä museon kolmen muun taiteilijan töiden rinnalle. Nämä kolme muuta ovat **Claude Monet**, **James Turrel** sekä **Walter de Maria**. Kaikki edellä luetellut taiteilijat ovat ansainneet yhtälailla huomiota, mutta kiinnitän huomioni tässä tekstissä James Turrelin teoksiin.

Amerikkalainen James Turrell (1943) on taiteilijaurallaan tutkinut paljon tilaa, valoa ja havaitsemista. Chichu Art Museumissa on esillä kolme Turrellin valoa tutkivaa työtä. Varhaisin teos _Afrum, Pale Blue_ tuo esiin, miten Turrell jo 1960-luvulla pyrki käsittelemään valoa visuaalisena objektina, katsomisen kohteena. Normaalisti emme useinkaan tule katsoneeksi valoa itseään, vaan valo toimii välineenä muiden asioideiden näkemiseen. Turrellin nurkkaan projisoitu valoteos teos hahmottuu katsojalle sinertävänä ilmassa leijuvana kuutiona. Valo on objekti, jolla on massa ja joka ottaa tilan haltuunsa.

![](/uploads/Afrum-Pale-Blue-1968_Chichu-662x1024.jpg)

_Open Sky_ (2004) osoittaa, miten Turrell on edennyt valon tutkimisessa uudelle tasolle. Teos on huone, jonka kattoon on avattu aukko. Aukosta on näkymä taivalle. Huonetta kiertävät kiinteät korkeaselkäiset kivipenkit, joilla ihmiset istuvat katsomassa teosta. Huone on valaistu led- ja xenon-valoilla. Valot imitoivat taivaan värejä, matkien taivaalla alati muuttuvaa valotilannetta. Turrell maalaa valolla taivaan vaiheet arkkitehtuuriin. Väriharmonia luonnollisen ja keinotekoisen valon välillä on outo ja kiehtova. Se synnyttää intensiivisen tilallisen kokemuksen, kohtaamisen hetkellisen ja ikuisen välillä.

![](/uploads/open_sky_2004-699x1024.jpg)

Kolmas ja itselleni hätkähdyttävin teos on _Open Skyta_ muutaman vuoden varhaisempi _Open Field_ (kuva alla).

![](/uploads/turrell.jpg)

Teoksen katsominen oli orkestroitu tarkasti: riisuimme kengät ja odotimme omaa vuoroamme huoneen ulkopuolella käytävässä. Museon työntekijä haki aina viisi ihmistä kerrallaan katsomaan teosta. Lopulta tuli meidän vuoro ja astelimme tilaan. Huoneessa oli portaikko, jonka yläpäässä oli jonkinlainen seinään projisoitu suorakaide. Meitä kehotettiin nousemaan varovasti portaita ylös. Vasta ylhäällä silmät alkoivat hahmottaa heijastuvaa väriä paremmin. Kaksiulotteinen pinta muuttui kolmiulotteisksi isoksi huoneeksi silmiemme edessä ja astuimme sisään, kuin toiseen ulottuvuuteen. Kuin sci-fi -elokuvassa. Valo on todellakin Turrellilla hallussa.